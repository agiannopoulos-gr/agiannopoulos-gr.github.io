---
id: 84
title: 'Αιματολογικό Συνέδριο'
date: '2009-02-17T10:25:22+02:00'
author: agiannopoulos
layout: post
guid: 'http://agiannop.mousmoulas.gr/2009/02/17/2009-02-17-10-26-18/'
permalink: /2009/02/17/2009-02-17-10-26-18/
original_post_id:
    - '84'
tags:
    - Ομιλίες
---

> Κυρία Πρόεδρε,  
>   
> Κύριοι Συνάδελφοι  
>   
> Κυρίες και Κύριοι,  
> 
> Αισθάνομαι πραγματική τιμή και χαρά που με την τριπλή μου ιδιότητα του πολιτικού, του γιατρού και του πανεπιστημιακού, ευρίσκομαι απόψε ανάμεσα σε πολύ γνωστούς και αγαπητούς φίλους και καλούμαι με τη συμβολική ιδιότητα του υφυπουργού της Υγείας να κηρύξω την έναρξη του εθνικού συνεδρίου μιας ξεχωριστής στα μάτια μου ιατρικής ειδικότητας. Και η χαρά μου είναι πολύ μεγαλύτερη γιατί βλέπω στο ακροατήριο πρόσωπα γνωστά και αγαπητά για πολλά χρόνια, με μερικά από τα οποία έχουμε πορευτεί μαζί για μία ολόκληρη ζωή από τα αμφιθέατρα μέχρι τα νοσοκομεία. Η τιμή είναι δική μου και σας ευχαριστώ όλους για την παρουσία σας αλλά και για τα καλά λόγια με τα οποία με υποδεχθήκατε στο χώρο σας.
> 
> Χαρακτήρισα ξεχωριστή την ειδικότητά σας αγαπητοί κύριοι συνάδελφοι γιατί κυριολεκτικά ζούμε όχι μόνον με την ανάμνηση των πραγματικά σοφών δασκάλων της από τα φοιτητικά μας χρόνια αλλά και γιατί σήμερα παρακολουθούμε πολλά λαμπερά σας επιτεύγματα τόσο στον τόπο μας και διεθνώς. Και στο σημείο αυτό πολλά έχουμε να διδαχθούμε από το παράδειγμα του τρόπου σκέψης των φωτεινών δασκάλων της αιματολογίας ελλήνων και ξένων.
> 
> Όσον αφορά το επιστημονικό στοιχείο του Συνεδρίου σας, αυτό το θεωρώ εκ προοιμίου επιτυχημένο και εξαιρετικά χρήσιμο σε αυτούς που θα παρακολουθήσουν τις εκδηλώσεις του.
> 
> Ως Πολιτεία περιμένουμε πάντοτε τα φώτα σας στον τρόπο χειρισμού των αιματολογικών προβλημάτων που δυστυχώς πολλές φορές είναι όχι απλώς πολύ σοβαρά αλλά διεθνώς ανίατα.
> 
> Δεν αγνοούμε ότι η πλούσια ειδικότητά σας περιλαμβάνει μία ολόκληρη σειρά από τομείς που όλοι εμπλέκονται – άλλος περισσότερο άλλος λιγότερο με την δημόσια περίθαλψη και υγεία. Και όλοι αυτοί οι τομείς σας, βλέπω ισόρροπα και σύμμετρα να καλλιεργούνται και να παράγουν καρπούς. Καρπούς που σήμερα απολαμβάνει ο έλληνας άρρωστος αλλά και ο έλληνας γιατρός άλλης ειδικότητας που συνεργάζεται καθημερινά μαζί σας. Οι καρποί αυτοί φτάνουν καθημερινά στον τελευταίο έλληνα ώστε να γίνονται άμεσα αντιληπτοί ακόμη και από εμάς τους ταπεινούς χειρώνακτες “αλόγους τεχνολόγους” άλλων ιατρικών ειδικοτήτων. Η μηδενισμός νέων θυμάτων του προβλήματος της μεσογειακής αναιμίας ήταν ένας καθαρά δικός σας καρπός. Η ασφάλεια των προϊόντων του αίματος ένας άλλος στόχος επίσης δικός σας, άμεσα επιτεύξιμος. Η οργάνωση ενός σύγχρονου εθνικού δικτύου αιμοδοσίας στα πλαίσια του υπό ανάπλαση Συστήματος Υγείας είναι μία δική μας φιλοδοξία για την οποία σας βεβαιώνω κυριολεκτικά ξενυχτάει η σημερινή Ηγεσία του Υπουργείου μας. Για τα δικά μας βήματα, βασιζόμεθα στα δικά σας επιστημονικά φώτα. Θέλω να σας βεβαιώσω ότι κι εσείς μπορείτε να βασίζεσθε στην δική μας πρακτική βοήθεια. Δεν μας διαφεύγει ότι στην αιματολογία έλκονται τα λαμπρότερα ιατρικά μυαλά. Τους υποσχόμεθα να τους διασφαλίσουμε τις καλύτερες συνθήκες ανάπτυξης, εξέλιξης και προόδου.
> 
> Όσον αφορά τον χώρο της καθαρής ευθύνης της πολιτείας, επιτρέψτε μου μέσα στον αποψινό πανηγυρικό χαρακτήρα αυτής της γιορτής, να έλθω να απευθύνω στο επίκεντρο των προσπαθειών όλων μας τον έλληνα αιματολογικό άρρωστο μία συγνώμη και μία υπόσχεση. Συγνώμη γιατί οι πολλοί και ετερόκλητοι προγραμματισμοί και ανασχεδιασμοί αλλά και άλλοι λόγοι που θα στενοχωρηθούμε εάν τους να αναλύσουμε και δεν θέλω, μέχρι σήμερα δεν του εξασφάλισαν την βέλτιστη γι αυτόν ξενοδοχειακή περίθαλψη. Τα φαινόμενα είναι γνωστά, είναι επώδυνα και δεν θέλω πέρα από την δική μου εδώ δήλωση βαθιάς λύπης και ειπώ τίποτε παραπάνω, πέρα από μία υπόσχεση που παρακαλώ ευχηθείτε να αξιωθούμε η παρούσα ηγεσία του υπουργείου μας (Ο ΚΑΚΛΑΜΑΝΗΣ – Ο ΚΩΝΣΤΑΝΤΟΠΟΥΛΟΣ ΚΑΙ ΕΓΩ) να υλοποιήσουμε σύντομα. 
> 
> Λαβαίνοντας υπόψη την μεγάλη κοινωνική σημασία της περίθαλψης των αρρώστων της ειδικότητας σας και την ανάγκη σύγχρονης κατάρτισης και διαρκούς μετεκπαίδευσης των αιματολόγων στην πολυδιάσταση ειδικότητά σας, εξαγγέλλουμε την δημιουργία ενός πλήρους Αιματολογικού Κέντρου με προδιαγραφές που δεν θα έχουν να ζηλέψουν σε τίποτε τα ανάλογα του εξωτερικού. Το Κέντρο αυτό που θα αναλάβει να διατηρήσει την ενότητα της πολύπλοκής αυτής ειδικότητας θα ενσωματώνει σε ενιαίο σύνολο δραστηριότητας εκπαίδευση-έρευνα-περίθαλψη σε όλους τους κλάδους της (Κλινική-εργαστήριο-αιμοδοσία). Και κάθε έναν από αυτούς με πλήρως αναπτυγμένο φάσμα δραστηριοτήτων αυτά που λένε υπο-ειδικότητες. Και όλα αυτά μέσα σε ένα σύγχρονο νοσηλευτικό κέντρο. Ο Ρόλος της εταιρείας σας, των επί μέρους κλάδων της και του πανεπιστημίου μας εδώ, όπως και η συμβουλευτική βοήθεια από διαπρεπείς αιματολόγους με πείρα λειτουργίας σε ανάλογα κέντρα θα είναι καθοριστικός. Περί αυτού ελπίζω σύντομα να δούμε ραγδαίες εξελίξεις. Σας βεβαιώνω ότι στο Υπουργείο “αγρυπνούμε” για αυτό. Ο Υπουργός και όλοι εμείς οι υπόλοιποι.
> 
> Τελειώνοντας, ευχαριστώ όλους σας γιατί με ακούσατε, κηρύσσω την έναρξη του Συνεδρίου σας και σας εύχομαι πλήρη επιτυχία.