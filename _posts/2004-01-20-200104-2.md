---
id: 63
title: '20/01/2004, Θέμα: «Πρόταση εγκατάστασης Πανεπιστημιακής Κλινικής».'
date: '2004-01-20T09:23:58+02:00'
author: agiannopoulos
layout: post
guid: 'http://agiannop.mousmoulas.gr/2009/02/17/20012004-l-r/'
permalink: /2004/01/20/200104-2/
original_post_id:
    - '63'
tags:
    - Ερωτήσεις
---

{% capture q_body %}
**Θέμα : «Πρόταση εγκατάστασης Πανεπιστημιακής Κλινικής».**

Παρακαλείσθε να καταθέσετε στην Βουλή : Την πλήρη σειρά εγγράφων που έχετε παραλάβει από το Πανεπιστήμιο Αθηνών με στοιχεία 20691, 1763/381 με τα πλήρη πρακτικά της Συνεδρίας της 15/7/03 της Γενικής Συνέλευσης της Ιατρικής Σχολής. Βάσει των πρακτικών αυτών, το ΥΠ.Ε.Π.Θ. κατά το έγγραφό του προς το Υπουργείο Υγείας 104928-Β1 της 3-10-03 ζητεί “συναινώντας” την εγκατάσταση στο ΛΑΪΚΟ Νοσοκομείο Αθηνών της Αιματολογικής Κλινικής της Ιατρικής Σχολής που έχει ιδρυθεί με την Απόφαση 69379/Β1/3.7.03 (ΦΕΚ 899 τ.Β/3.7.03). Αιτούμεθα όλα τα παραπάνω στοιχεία ως και πιστό αντίγραφo της Ημερησίας Διάταξης-Πρόσκλησης της ανωτέρω Συνεδρίας της Γ.Σ. της Ιατρικής Σχολής της 15/7/03 προκειμένου η Βουλή να ενημερωθεί πληρέστερα διότι υπό πολλών συνέδρων της Γ.Σ. της Σχολής αυτής καταγγέλλεται ότι τέτοιο θέμα ουδόλως συνεζητήθη. Οπωσδήποτε δε, δεν περιλαμβάνεται ρητώς στα συζητητέα θέματα της Ημερήσιας Διάταξης της Συνεδρίας παρά την προφανή σπουδαιότητά του.

Πέραν τούτου, παρακαλείται ο αρμόδιος Υπουργός Υγείας να ενημερώσει το Σώμα εάν υφίσταται οποιαδήποτε μελέτη χωροταξικη-αναπτύξεως-λειτουργικότητος του Λαϊκού Νοσοκομείου εν όψει της ζητούμενης από αυτόν εγκατάστασης νέας κλινικής στο Νοσοκομείο και μάλιστα περιλαμβάνει κατά την ιδρυτική απόφαση αυτής πολλές “Μονάδες” και λειτουργικά Τμήματα. Η υπερπληρότης του Λαϊκού Νοσοκομείου είναι γνωστό από μακρού πρόβλημα στο Υπουργείο Υγείας, ώστε να είναι πασίγνωστο ότι αναζητούνται μέθοδοι αφ’ ενός μεν αποσυμφόρησης αυτού, αφ’ ετέρου δε επέκτασής του σε (πρακτικώς ανύπαρκτους) γειτονικούς χώρους.

Προ πάσης δε διευθετήσεως τέτοιων προβλημάτων, καθίσταται τελείως παράλογη η εγκατάστασης και μίας άλλης ακόμη Κλινικής και μάλιστα με τόσον μεγαλεπήβολα σχέδια ανάπτυξης όσα περιέχονται στην ιδρυτική της Απόφαση, και τόσον υψηλές απαιτήσεις ασφαλείας νοσηλευομένων αλλά και εκπαιδευτική αποστολή παράλληλα και ταυτόχρονα. Υπάρχει ή έχει ζητηθεί γνωμάτευση, απλή γνώμη ή άλλη οποιαδήποτε πρόταση από πλευράς του ιδίου του Λαϊκού Νοσοκομείου σχετική με το θέμα στο Υπουργείο Υγείας; Εκκρεμεί ήδη άλλη πρόταση εγκατάστασης Κλινικής ή Εργαστηρίου της Ιατρικής Σχολής στο Λαϊκό Νοσοκομείο; Αν ναι, από πότε, και ποία η τυχόν τηρούμενη προτεραιότητα επί της διαδικασίας της σειράς εγκατάστασης;
{% endcapture %}

{% include parl_question.html q_to="τους κ.κ. Υπουργούς Υγείας & Πρόνοιας και Παιδείας" q_body=q_body q_date="20/01/2004" %}