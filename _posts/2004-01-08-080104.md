---
id: 75
title: '08/01/2004, Θέμα: «Διάλυση Δήμου λόγω υπερχρεώσεως και υποχρηματοδότησης από την αρμόδια Περιφέρεια».'
date: '2004-01-08T09:42:55+02:00'
author: agiannopoulos
layout: parl_question
guid: 'http://agiannop.mousmoulas.gr/2009/02/17/08012004-l-r/'
permalink: /2004/01/08/080104/
original_post_id:
    - '75'
tags:
    - Ερωτήσεις
parl_question:
    to: "τον κ. Υπουργό Εσωτερικών, Δημόσιας Διοίκησης και Αποκέντρωσης"
---

**Θέμα : «Διάλυση Δήμου λόγω υπερχρεώσεως και υποχρηματοδότησης από την αρμόδια Περιφέρεια».**

Ο Δήμαρχος Τήλου, εκλεγόμενος στο αξίωμα από το 1996 και μάλιστα με πλήρη πολιτική κάλυψη του κυβερνώντος κόμματος και υψηλή πλειοψηφία της περιοχής του, ανακοινώθηκε ότι εξαναγκάζεται σε παραίτηση λόγω υπερχρεώσεως του Δήμου του με χρέη που υπερβαίνουν το 1 εκ ευρώ. Η υπερχρέωση ήτο συνέπεια ενός εκτεταμένου προγράμματος επενδύσεων για αναπτυξιακά έργα του μικρού αυτού νησιού όπως σχολεία, μαρίνες, περίθαλψη, ξενοδοχειακή κάλυψη, διαχείριση αποβλήτων και οικολογική αναβάθμιση. Όλα αυτά είχαν τύχει αρχικώς ευρύτατης αποδοχής με αποτέλεσμα ο ενεργός πληθυσμός να έχει διπλασιασθεί όπως και τα παιδιά που παρακολουθούσαν τα τοπικά σχολεία. Δυστυχώς, η στήριξη από την Περιφέρεια κατά τις δηλώσεις του ιδίου του Δημάρχου ήταν μηδενική το τελευταίο έτος με αποτέλεσμα ο Δήμος τώρα να φέρεται να κινδυνεύει με κατασχέσεις!  
Τα υπερβολικά «ανοίγματα» σε οικονομικές δραστηριότητες (κυρίως οι δανεισμοί) των Οργανισμών Αυτοδιοίκησης που ουσιαστικώς διαχειρίζονται Δημοσία Εξουσία είναι αυτονόητο ότι σε μια ευνομούμενη πολιτεία τελούν υπό την εποπτεία της Κεντρικής Διοικήσεως. Η τελευταία ανεξαρτήτως τυχόν ή μη νομικών πλαισίων, υποχρεούται να ελέγχει τους όρους, την εφικτότητα και την διαδικασία διαχειρίσεως των χρεών της Αυτοδιοίκησης. Διαφορετικά οδηγούμεθα είτε σε βλαπτικές διακοπές και αναστολές των αναπτυξιακών δραστηριοτήτων με απρόβλεπτες συνέπειες και για τους τοπικούς επενδυτές (βλ. Ξενοδοχειακά επαγγέλματα Τήλου κλπ), είτε όπως φημολογείται σε κατασχέσεις δημοτικής περιουσίας με αποτέλεσμα τελικώς την απαλλοτρίωση των ΟΤΑ.

Κατόπιν όλων αυτών, ΕΡΩΤΑΣΘΕ να μας ενημερώσετε:

1. Εάν αληθεύει ότι το σημερινό οικονομικό αδιέξοδο του Δήμου Τήλου οφείλεται κυρίως ή κατά ένα ποσοστό και στην μη-χρηματοδότησή του από την οικεία Περιφέρεια και τα αρμόδια Υπουργεία. 
1. Εάν συμβουλευτικώς ή παρεμβατικώς ή ελεγκτικώς μέχρι σήμερα είχαν οι Κεντρικές Υπηρεσίες επισημάνει τα μεγάλα «οικονομικά ανοίγματα» του Δήμου και την προβλέψιμη δυσχέρεια αποπληρωμών.
1. Σε τι μέτρα είχαν μέχρι σήμερα προβεί προς τούτο.
1. Τι προτίθεσθε σήμερα να κάνετε για να αποτραπεί το ενδεχόμενο να αλλοτριωθεί δημοτική περιουσία λόγω δανεισμών και προς αποπληρωμή χρεών.
1. Εάν έχετε λάβει υπ' όψιν τον ενδεχόμενο κίνδυνο να επισυμβούν στο ακριτικό νησί μαζικές αγορές ακινήτων εκ των κατασχέσεων από εταιρείες μη ελεγχόμενης ιδιοκτησίας και συμφερόντων (ενδεχομένως και εκ της αλλοδαπής).