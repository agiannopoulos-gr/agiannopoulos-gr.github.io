---
id: 192
title: 'ΔΕΛΤΙΟ ΤΥΠΟΥ ΓΙΑ 11η ΚΥΝΗΓΕΤΙΚΗ ΚΥΡΙΑΚΗ'
date: '2009-02-18T00:00:00+02:00'
author: agiannopoulos
layout: post
guid: 'http://agiannop.mousmoulas.gr/2009/02/18/11/'
permalink: /2009/02/18/11/
original_post_id:
    - '192'
image: '/wp-content/uploads/2009/02/agriogoyroyno2.jpg'
tags:
    - Δραστηριότητες
gallery:
  - url: "/wp-content/uploads/2009/02/12.jpg"
    image_path: "/wp-content/uploads/2009/02/1-small2.jpg"
  - url: "/wp-content/uploads/2009/02/32.jpg"
    image_path: "/wp-content/uploads/2009/02/3-small2.jpg"
  - url: "/wp-content/uploads/2009/02/42.jpg"
    image_path: "/wp-content/uploads/2009/02/4-small2.jpg"
  - url: "/wp-content/uploads/2009/02/52.jpg"
    image_path: "/wp-content/uploads/2009/02/5-small2.jpg"
  - url: "/wp-content/uploads/2009/02/62.jpg"
    image_path: "/wp-content/uploads/2009/02/6-small2.jpg"
  - url: "/wp-content/uploads/2009/02/72.jpg"
    image_path: "/wp-content/uploads/2009/02/7-small2.jpg"
  - url: "/wp-content/uploads/2009/02/82.jpg"
    image_path: "/wp-content/uploads/2009/02/8-small2.jpg"
  - url: "/wp-content/uploads/2009/02/22.jpg"
    image_path: "/wp-content/uploads/2009/02/2-small2.jpg"
---

[![](/wp-content/uploads/2009/02/agriogoyroynosmall2.jpg)](/wp-content/uploads/2009/02/agriogoyroyno2.jpg){: .align-left}
Όπως πέρυσι, έτσι κι εφέτος πραγματοποιήθηκε στις 22 Φεβρουαρίου 2009 η ετήσια συνάντηση των κυνηγών της Φθιώτιδας, την οποία συνδιοργάνωσαν ο Όμιλος Φίλων Αθανασίου Γιαννόπουλου «Κοινωνική Παρέμβαση και Δράση» και Κυνηγετικοί Σύλλογοι της Φθιώτιδας. Η συνάντηση αυτή, η 11<sup>η</sup> κατά σειράν, έλαβε χώρα στο ορεινό Περίβλεπτο της Δυτικής Φθιώτιδας, γενέτειρα του κ. Γιαννόπουλου, και έγινε πλέον θεσμός.

Το ειδυλλιακό ορεινό τοπίο - χιονισμένες βουνοκορφές, δέντρα γυμνά, ρεματιές - με κοντινό φόντο την κατάλευκη μεγαλοπρέπεια του επιβλητικού Βελουχιού και με τις αραιές νιφάδες του χιονιού αποτέλεσαν τον καμβά, πάνω στον οποίο στήθηκε η ωραία πράγματι αυτή συνάντηση των κυνηγών της Φθιώτιδας.

Η προσέλευση των κυνηγών και των φίλων τους από όλα τα μέρη της Φθιώτιδας ήταν αθρόα. Η υποδοχή των συνδιοργανωτών και ιδιαίτερα του οικοδεσπότη κ. Αθανασίου Γιαννόπουλου, Βουλευτή Φθιώτιδας, ήταν εγκάρδια και φιλική. Σε κατάλληλα διαμορφωμένο χώρο έγινε η κοπή της Πρωτοχρονιάτικης πίτας των κυνηγών και επακολούθησε χαιρετισμός από εκπροσώπους του κοινοβουλίου του Ν. Φθιώτιδας, καθώς και από εκπροσώπους της Τοπικής Αυτοδιοίκησης, Νομαρχιακής και Δημοτικής. Στη συνέχεια έλαβε το λόγο ο κ. Αθανάσιος Γιαννόπουλος, ο οποίος, αφού ευχαρίστησε όλους για την προσέλευσή τους, με μια εμπνευσμένη ομιλία συνδύασε κατά τρόπο ορθολογικό και αρμονικό τα εκ πρώτης όψεως αντίθετα θέματα του κυνηγιού και της οικολογίας. Ιδιαίτερα ο κ. Γιαννόπουλος τόνισε ότι δεν πρέπει να τα περιμένουμε όλα από το κράτος και εξήρε το ρόλο που μπορεί και πρέπει να παίξει η ιδιωτική πρωτοβουλία και ο εθελοντισμός στην προστασία του οικοσυστήματος και γενικότερα της φύσης και του περιβάλλοντος. Και τόνισε ότι προς την κατεύθυνση αυτή σημαντική συμβολή μπορούν και πρέπει να προσφέρουν οι Κυνηγετικοί Σύλλογοι και όλοι οι κυνηγοί.

Οι απόψεις του κ. Γιαννόπουλου έκαναν μεγάλη εντύπωση τόσο στους κυνηγούς όσο και στους πολυάριθμους φίλους αυτών. Και το αποτέλεσμα ήταν πάρα πολύ θετικό. Διατυπώθηκαν απόψεις από τους παρισταμένους και κατέληξαν σε ορισμένα συμπεράσματα για την προστασία και την προαγωγή της πανίδας και γενικότερα του οικοσυστήματος της περιοχής. Η όλη συγκέντρωση διανθίστηκε με διάφορα εδέσματα που παρασκευάζονται εκείνη την ημέρα στο μόνιμο κυνηγετικό καταφύγιο. Και με τη βοήθεια του οίνου και των οργάνων δεν έλειψαν βέβαια ο χορός και το τραγούδι.

Η 11η συνάντηση των κυνηγών, που κράτησε μέχρι το απόγευμα της Κυριακής και συνεχίστηκε στο φιλόξενο σπίτι του κ. Γιαννόπουλου μέχρι αργά το βράδυ, ήταν επιτυχής. Και ήταν, φυσικά, το θέμα όχι μόνο της ημέρας αλλά και των ημερών, προ και μετά τη συνάντηση αυτή.

**ΦΩΤΟΓΡΑΦΙΕΣ ΕΚΔΗΛΩΣΗΣ**{:.text-underline}

{% include gallery %}