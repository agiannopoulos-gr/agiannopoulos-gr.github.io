---
id: 2217
title: 'Άρθρο στο PRESS-GR.blogspot.com: Η Υγεία μπορεί και πρέπει να βελτιωθεί άμεσα&#8230;'
date: '2012-04-30T10:17:04+03:00'
author: agiannopoulos
layout: post
guid: 'http://agiannopoulos.gr/?p=2217'
permalink: /2012/04/30/%ce%ac%cf%81%ce%b8%cf%81%ce%bf-%cf%83%cf%84%ce%bf-press-gr-blogspot-com-%ce%b7-%cf%85%ce%b3%ce%b5%ce%af%ce%b1-%ce%bc%cf%80%ce%bf%cf%81%ce%b5%ce%af-%ce%ba%ce%b1%ce%b9-%cf%80%cf%81%ce%ad%cf%80%ce%b5/
switch_like_status:
    - '1'
categories:
    - Άρθρα
    - 'Εκλογές 2012'
---

***<span style="font-size:large;padding:0;margin:0;">Σπατάλη, υποχρηματοδότηση ή και τα δύο μαζί;</span>***

***Μπορούν πολλά να γίνουν και να διορθωθούν, αν υπάρξουν στοχευμένες παρεμβάσεις στο ΕΣΥ και όχι εξαγγελίες «χύμα».***  
  
**Μπορεί να υπάρχει υποχρηματοδότηση** στην Υγεία σήμερα, αλλά πρέπει να παραδεχθούμε ότι γίνεται και μεγάλη σπατάλη πόρων. Μελέτη έχει καταδείξει ότι ένα 40% των πόρων που διατίθεται για την Υγεία χάνεται σε σπατάλες ή είναι περιττές υπηρεσίες υγείας, αυτό που λέγεται προκλητή ζήτηση υπηρεσιών. Ετσι υπερχρεώνονται τα ταμεία, τα οικογενειακά βαλάντια, ενώ πολλές φορές έχουμε και ποιοτικά χαμηλές υπηρεσίες. Μπορούν πολλά να γίνουν και να διορθωθούν αν υπάρξουν στοχευμένες παρεμβάσεις στο ΕΣΥ και όχι εξαγγελίες «χύμα». Σχολιάζεται και επισημαίνεται ότι δεν έχουμε πρωτοβάθμια φροντίδα υγείας και αναγράφονται και εξαγγέλλονται πολλά που δεν μπορούν να εφαρμοστούν γιατί δεν υπάρχουν πόροι. Επομένως, δεν περιμένω να συμβεί «αυτόματο νοικοκύρεμα». Εδώ και δύο ολόκληρα χρόνια έχουμε το λεγόμενο νέο σύστημα προμηθειών, που όμως δεν μπορεί ακόμα να εφαρμοστεί.  
**Για να λέω την αλήθεια,** θα ήμουν ευτυχής αν προχωρούσαμε με πιο γοργά βήματα. Κάναμε πολλά, μπορούν να γίνουν περισσότερα, χρειάζεται όμως τόλμη και γρήγορη διεκπεραίωση. Η πρόκληση είναι να καταφέρουμε να πετύχουμε οικονομίες, χωρίς όμως να μειώσουμε την ποιότητα των παρεχομένων υπηρεσιών υγείας.  
**Θα πρέπει κάποτε να καταλάβουμε** ότι οφείλουμε να προχωρήσουμε σε συνενώσεις μονάδων υγείας και υπηρεσιών για να δημιουργήσουμε οικονομίες κλίμακος και με τα χρήματα που θα μπορέσουμε να οικονομήσουμε να «τροφοδοτήσουμε» το ΕΣΥ. Υπάρχουν πολλά παραδείγματα που μπορώ να αναφέρω, που δείχνουν ξεκάθαρα τις οικονομίες που μπορούμε να πετύχουμε. Υπάρχει ολόκληρο νοσοκομείο με χειρουργική κλινική, με προσωπικό και εξοπλισμό και όλο τον χρόνο έχει κάνει μία εγχείρηση.  
**Υπάρχουν «εφαπτόμενα» νοσοκομεία,** όπως «Αγία Σοφία» και «Αγλαΐα Κυριακού», «Αγιος Σάββας» και «Δημοτικό – Ελπίς», που μπορεί να γίνουν μεγάλα δυναμικά συγκροτήματα. Αν αυτά τα πετύχουμε τότε θα δημιουργηθούν πόροι για βελτιώσεις. Κατά τη διάρκεια της θητείας μου ως υφυπουργός είχα προχωρήσει με ομάδα εργασίας προς αυτή την κατεύθυνση αλλά βρήκαμε αντιστάσεις από πρακτικές και συνήθειες βολεμένων.  
**Δεν είναι αργά να αρχίσει** πάλι μια προσπάθεια εξοικείωσης των λειτουργών της Υγείας και του κοινού προς εμπέδωση των νέων δεδομένων σε μια πολιτική που ήδη εφαρμόζεται στις άλλες ευρωπαϊκές χώρες με επιτυχία. Χρειάζεται κέφι, όρεξη για δουλειά και «αρετή με τόλμη».

Πηγή: [http://press-gr.blogspot.com/2012/04/blog-post\_6357.html](http://press-gr.blogspot.com/2012/04/blog-post_6357.html)