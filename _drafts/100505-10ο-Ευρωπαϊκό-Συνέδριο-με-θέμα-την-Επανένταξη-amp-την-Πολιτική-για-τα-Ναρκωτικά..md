---
id: 85
title: '10ο Ευρωπαϊκό Συνέδριο με θέμα την Επανένταξη & την Πολιτική για τα Ναρκωτικά.'
date: '2005-05-10T10:28:45+03:00'
author: agiannopoulos
layout: post
guid: 'http://agiannop.mousmoulas.gr/2009/02/17/10-a/'
permalink: '/?p=85'
original_post_id:
    - '85'
tags:
    - Ομιλίες
---

ΕΛΛΗΝΙΚΗ ΔΗΜΟΚΡΑΤΙΑ  
ΥΠΟΥΡΓΕΙΟ ΥΓΕΙΑΣ & ΚΟΙΝ. ΑΛΛΗΛΕΓΓΥΗΣ  
ΓΡΑΦΕΙΟ ΥΦΥΠΟΥΡΓΟΥ

**ΑΘΗΝΑ, 10.05.05**

**Χαιρετισμός του υφυπουργού Υγείας και Κοινωνικής Αλληλεγγύης κ. Α. Γιαννόπουλου**

Αγαπητές φίλες-αγαπητοί φίλοι,

Θα ήθελα να σας ευχαριστήσω για την πρόσκληση σας στην έναρξη του 10<sup>ου</sup> Ευρωπαϊκού Συνεδρίου με θέμα την Επανένταξη και την Πολιτική για τα Ναρκωτικά.

Με ιδιαίτερη χαρά και υπερηφάνεια παρακολουθώ την πορεία σας και κυρίως τις πρωτοβουλίες που αναλαμβάνετε. Απόδειξη της επιτυχούς δραστηριότητας σας είναι το φετινό συνέδριο που προσελκύει το ευρύτερο ενδιαφέρον της πανευρωπαϊκής κοινότητας των επιστημόνων, των ερευνητών αλλά και των ενεργών πολιτών.

Τόσο η θεραπεία, όσο και η πρόληψη της τοξικοεξάρτησης είναι δύο ζητήματα που γεννούν έντονη προβληματική και έχουν σαφείς κοινωνικές προεκτάσεις. Το πλαίσιο της Ενωμένης Ευρώπης, όπου εξετάζονται οι δύο διαστάσεις αντιμετώπισης της τοξικοεξάρτησης, αποτελεί το γόνιμο έδαφος για τον επαναπροσδιορισμό του ζητήματος σε νέα βάση ισότητας. Ισότητας που στηρίζεται στην αρχή της διαφορετικότητας και όχι σε διαχωρισμούς μεταξύ «αρτίων και ασθενών».

Γνωρίζοντας πως οι σκέψεις μου αυτές συμπίπτουν με τους δικούς σας δημιουργικούς προβληματισμούς, θέλω να σας εκφράσω την αμέριστη συμπαράσταση και την ειλικρινή εκτίμησή μου στο έργο και τις πρωτοβουλίες σας.

Γιατί είναι καιρός για δράση, ουσιαστική συνεργασία και συνεχή εγρήγορση. Γιατί οφείλουμε επιτέλους να αντιμετωπίσουμε το ζήτημα τους ουσιοεξάρτησης σε συλλογική βάση, με ρεαλισμό, χωρίς στρουθοκαμηλισμούς.

Ο δικός μας προβληματισμός, από πλευράς του Υπουργείου μεταφράζεται πρακτικά σε ουσιαστικά βήματα. Από πλευρά μας, είμαστε ήδη έτοιμοι και …

* Προχωράμε δυναμικά, με συντονισμένη δράση για να μειώσουμε όχι μόνο τη ζήτηση, αλλά και την προσφορά εξαρτησιογόνων ουσιών, συμπεριλαμβανομένου του αλκοόλ και των αναβολικών που έχουν μείνει σχεδόν στο απυρόβλητο.
* Ξεκινάμε με τις διαδικασίες πρόσληψης του απαραίτητου προσωπικού, με τη χρηματοδότηση προγραμμάτων και την επίσπευση των διαδικασιών λειτουργίας των μονάδων απεξάρτησης, για να κερδίσουμε τον χαμένο χρόνο.

Και δεν θα σταματήσουμε εκεί.

* Σε αυτή την κατεύθυνση ήδη μελετούμε το Εθνικό Σχέδιο για τη θεραπεία εξαρτημένων ατόμων, καθώς και τις ενδεχόμενες συνεργασίες με το ΕΣΥ και τον ιδιωτικό τομέα.

Κάθε βήμα μας αποσκοπεί σε ουσιαστικά και μετρήσιμα αποτελέσματα.. Αυτά τα αποτελέσματα θα μας κρίνουν όλους και θα κριθούν στο μακροπρόθεσμο σχεδιασμό, στην θεραπεία, την πρόληψη, την εκπαίδευση, αλλά και την κοινωνική και κυρίως επαγγελματική επανένταξη των απεξαρτημένων συνανθρώπων μας.

Κλείνοντας, θα ήθελα να σας συγχαρώ για ακόμα μια ακόμα φορά και να ευχηθώ κάθε επιτυχία τόσο στο Συνέδριο, όσο και στα μελλοντικά σας σχέδια.

**Αθανάσιος Γιαννόπουλος**

**Υφυπουργός Υγείας και Κοινωνικής Αλληλεγγύης**